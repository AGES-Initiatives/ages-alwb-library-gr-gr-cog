A_Resource_Whose_Name = sy.m11.d04_gr_GR_cog

syMA.commemoration01.text = "Τῇ Δʹ τοῦ αὐτοῦ μηνὸς μνἠμη τοῦ ὁσίου Πατρὸς ἡμῶν Ἰωαννικίου τοῦ μεγάλου, τοῦ ἐν τῷ Ὀλύμπῳ."
syMA.commemoration01.couplet1.title = titles_gr_GR_cog.ti.Verses
syMA.commemoration01.couplet1.verse1 = "Τὸν Ἰωαννίκιον ἐκ γῆς λαμβάνει·"
syMA.commemoration01.couplet1.verse2 = "Ὁ τῷ λόγῳ γῆν τοῦ Θεοῦ πήξας Λόγος."
syMA.commemoration01.single1 = "Σῆμά σοι ἔν γε τετάρτῃ, Ἰωαννίκιε, χεῦσαν."
syMA.commemoration01.narration.p01 = "Οὗτος ὁ μακάριος γεννᾶται τῷ εἰκοστῷ τετάρτῳ ἔτει τῆς τοῦ θηριωνύμου Λέοντος τυραννίδος, χώρας μὲν φὺς τῶν Βιθυνῶν, πατρὸς δὲ Μυριτρίκη, καὶ μητρὸς Ἀναστασοῦς. Οὗτος εἰς μέτρον ἡλικίας πεφθακώς, τῷ τεσσαρακοστῷ ἔτει τῆς αὑτοῦ ἡλικίας κατὰ Βουλγάρων ἐκστρατεύσας σὺν τῷ βασιλεῖ καὶ μεγάλως ἀνδραγαθήσας καὶ πολλοὺς τῶν Βουλγάρων κατακόψας καὶ τοὺς ὁμοφύλους περισώσας ἐπʼ ὄψεσι τοῦ βασιλέως, καὶ ἀπωσάμενος τὴν μελετωμένην παρὰ τοῦ βασιλέως τιμήν τε καὶ δόξαν, καταλαμβάνει τὸ τοῦ Ὀλύμπου ὄρος· ἐν ᾧ θείας φωνῆς αὐτήκοος γεγονώς, τὰ τῶν ὀρέων ὑψηλότερα φθάνει· ὅπου δύο περιτυχὼν Μοναχοῖς, οὐχ ὁραθεῖσι παρά τινος πώποτε, τρίχινά τε περιβεβλημένοις καὶ βοτάναις ἀγρίαις τρεφομένοις, περὶ πάντων ὧν εἶχε κατὰ σκοπὸν ἤκουσε, καὶ περιβόλαιον ἐξ αὐτῶν ἔλαβεν εὐχῆς χάριν. Ἐκεῖθέν τε ἀπολυθείς, τὸ τοῦ Τριχάλικος ὄρος καταλαμβάνει· εἶτα τὴν τῶν Αὐγάρων Μονήν, εἶτα τῆς Κοντουρίας τὰ ὄρη. Καὶ μαθὼν τριάκοντα ψαλμούς, ἔψαλλε μετά τινος Τροπαρίου, οὕτω συντεθειμένου· Ἡ ἐλπίς μου ὁ Θεός, καταφυγή μου ὁ Χριστός, σκέπη μου τὸ Πνεῦμα τὸ Ἅγιον."
syMA.commemoration01.narration.p02 = "Οὗτος ὁ μακάριος, πολλοὺς τόπους διαμειψάμενος καὶ μέγιστα ἐργασάμενος θαύματα καὶ περὶ τῶν μελλόντων προειπὼν καὶ πρὸς τὴν Ἀντιδίου Μονὴν ἐλθὼν καὶ πλήρης ἡμερῶν γενόμενος, ἀνεπαύσατο ἐν Κυρίῳ, ἐτῶν ὑπάρχων ἐνενήκοντα πρὸς τοῖς τέσσαρσι."

syMA.commemoration02.text = "Τῇ αὐτῇ ἡμέρᾳ μνήμη τῶν ἁγίων Ἱερομαρτύρων Νικάνδρου, Ἐπισκόπου Μύρων, καὶ Ἑρμαίου, Πρεσβυτέρου, χειροτονηθέντων παρὰ τοῦ ἁγίου Ἀποστόλου Τίτου."
syMA.commemoration02.couplet1.title = titles_gr_GR_cog.ti.Verses
syMA.commemoration02.couplet1.verse1 = "Χριστὸν ποθοῦντας ζῶντα Μάρτυρας δύο,"
syMA.commemoration02.couplet1.verse2 = "Καὶ ζῶντας ἐνθάπτουσι πικρῶς τῷ τάφῳ."
syMA.commemoration02.narration.p01 = "Οὗτοι οἱ Ἅγιοι, πολλοὺς τῶν εἰδώλων ἀποσπῶντες καὶ τῷ Χριστῷ προσάγοντες, τῷ τῆς πόλεως κόμητι Λιβανίῳ διεβλήθησαν. Ὁ δέ, τοῖς ἁμιλλητηρίοις αὑτοῦ προσδήσας ἵπποις, τούτους ἐλαύνων ἐτιμώρει. Ἑλκυσθέντων οὖν τῶν Ἁγίων ἐπὶ πολύ, αἱ σάρκες αὐτῶν κατεκόπησαν, ὡς πᾶσαν τὴν γῆν φοινιχθῆναι τῷ τούτων αἵματι. Εἶτα πάλιν ἐκέλευσεν ἀναρτηθέντας σπαθίζεσθαι καὶ εἰς κάμινον πυρὸς ἀποῤῥιφῆναι. Καὶ ἐπεὶ θείᾳ ῥοπῇ ἀβλαβεῖς διέμειναν, ἐκέλευσεν ὁ μάταιος κατὰ τῶν καρδιῶν αὐτῶν καὶ τῆς κεφαλῆς, καὶ τῶν σπλάγχνων ἥλους ἐμπαγῆναι, καὶ ἔτι πνέοντας ἐν τύμβῳ ἀσφαλισθῆναι· καὶ οὕτω κατακλεισθέντες, τῇ σκληρᾷ καὶ ἀνυποίστῳ βίᾳ, τῷ Θεῷ παρέδωκαν τὰς ἁγίας αὑτῶν ψυχάς."

syMA.commemoration03.text = "Τῇ αὐτῇ ἡμέρᾳ μνήμη τοῦ ἁγίου Μάρτυρος Πορφυρίου."
syMA.commemoration03.couplet1.title = titles_gr_GR_cog.ti.Verses
syMA.commemoration03.couplet1.verse1 = "Ὁ Πορφύριος εὐστόλιστος ἐκ ξίφους,"
syMA.commemoration03.couplet1.verse2 = "Λαμπρὰν στολισθεὶς πορφύραν ἐξ αἱμάτων."
syMA.commemoration03.narration.p01 = "Οὗτος ὑπῆρχεν ἐπὶ τῆς βασιλείας Αὐρηλιανοῦ, ἐκ τῆς Ἐφεσίων πόλεως ὁρμώμενος, καὶ ἐκ μικρᾶς ἡλικίας μίμοις καὶ θεάτροις ἐκτραφείς· ὃς διὰ τὴν αὐτὴν αἰτίαν τῷ κόμητι Ἀλεξάνδρῳ παραστὰς ἔχαιρε. Τὰ τῶν χριστιανῶν δέ ποτε ὑποκριθείς, ὑφʼ ἑτέρου μιμουμένου τὸν Ἐπίσκοπον, μᾶλλον δὲ ψευδομένου, βαπτίζεται, καταπαιζόντων δῆθεν καὶ χλευαζόντων τὰ ἡμέτερα. Οὐ γενομένου, καὶ στολὴν λευκὴν ὑποδύς, αὐτὸς μὲν τῇ χάριτι τοῦ Θεοῦ τέλειον Χριστιανισμὸν ὑποδέξατο. Ἄγγελοι δὲ ὥφπησαν προηγούμενοι αὐτοῦ λαμπάδας κατέχοντες, οἳ καὶ κατὰ ἀνατολὰς προσεύχεσθαι τοῦτον ἐδίδαξαν, καὶ τῷ μετώπῳ καὶ παντὶ τῷ σώματι τὸν Σταυρὸν διαγράφειν· ὅθεν καὶ πολλοὶ προσῆλθον τῇ τοῦ Χριστοῦ πίστει· οἳ καὶ διὰ νεφέλης ἐβαπτίσθησαν καὶ τῇ καθολικῇ Ἐκκλησίᾳ προσῆλθον. Εἶτα τοῦ κόμητος τὸν Ἅγιον προσκαλεσαμένου καὶ τὴν πίστιν τοῦ Χριστοῦ ἀρνήσασθαι κελεύοντος, αὐτὸς μὴ βουληθείς, προστάξει τοῦ κόμητος, τὴν διὰ ξίφους δέχεται τελευτήν."

syMA.commemoration04.text = "Τῇ αὐτῇ ἡμέρᾳ διήγησις εἰς τὸν Θρῆνον τοῦ Προφήτου Ἱερεμίου περὶ τῆς Ἱερουσαλήμ, καὶ εἰς τὴν ἅλωσιν ταύτης, καὶ περὶ τῆς ἐκστάσεως Ἀβιμέλεχ."
syMA.commemoration04.couplet1.title = titles_gr_GR_cog.ti.Verses
syMA.commemoration04.couplet1.verse1 = "Μάτην τί θρηνεῖς τὴν ὑβρίστριαν πόλιν,"
syMA.commemoration04.couplet1.verse2 = "Ὦ τῶν Προφητῶν πενθικώτατος πέλων;"
syMA.commemoration04.narration.p01 = "Ἱερεμίας οὗτος ὁ μέγας Προφήτης, ἐξ Ἀναθὼθ τυγχάνων τῆς κώμης, περὶ Ἱερουσαλὴμ καὶ Βαβυλῶνος πολλὰ προηγόρευσεν, ὡσαύτως καὶ περὶ τῆς θείας σαρκώσεως, ἐν οἷς τὸ κραταιὸν τῆς προφητείας ἐμφαίνεται. Τοῦτον ποτὲ Πασχώρ, ὁ υἱὸς Ἐμὴρ ὁ τοῦ οἴκου Κυρίου ἡγούμενος, τύψας σφοδρῶς, εἰς τὸν καταῤῥάκτην* ἐνέβαλεν, ὡς τῆς Ἱερουσαλὴμ πενθοῦντα τὴν ἅλωσιν. Ὡς δὲ τοῦτον ἡ θεία δίκη ἐν τῷ καταῤῥάκτῃ οὐκ εἴασεν, αὐτὸς τῷ Πασχὼρ ἐπεφθέγξατο· Τὸ ὄνομά σου τῆς γῆς ταύτης μέτοικόν σε διαγορεύει, καὶ ἐν ταὐτῷ ἐλέγξει σε ἡ ἀποστασία σου· διότι ἐπικατάρατος ὁ ποιῶν τὸ ἔργον Κυρίου ἀμελῶς."
syMA.note1 = "Γράφεται καὶ καταράκτης, διʼ ἑνὸς ρ, δηλοῖ δὲ ἡ λέξις ἐνταῦθα τὸν ὑπόνομον, διʼ οὗ ἔῤῥεον αἱ ἀκαθαρσίαι."
syMA.commemoration04.narration.p02 = "Ἐν δὲ ταῖς ἡμέραις τοῦ βασιλέως Ἰωακείμ, ἐθρήνει τὴν Ἱερουσαλὴμ Ἱερεμίας, οἱ δὲ ψευδοπροφῆται τοῦτον διολέσαι τοὺς ἱερεῖς ἔπειθον· ὁ δὲ υἱὸς Σαφᾶν Χηραχηκάμ, τῷ Ἱερεμίᾳ συνών, τὸν φόνον διεκώλυε. Τότε ὁ Κύριος πρὸς τὸν Ἱερεμίαν ἔφη· ποίησον σεαυτῷ δεσμούς, ἤτοι κλοιοὺς ξυλίνους περὶ τὸν τράχηλόν σου, καὶ ἀποστελῶ σε πρὸς τὸν βασιλέα Μωὰβ καὶ Ἰδουμαίας καὶ Τύρου καὶ Σιδῶνος· ἅτινα καὶ ποιήσας, ἐπέθηκε τῷ ἑαυτοῦ τραχήλῳ. Ἀναστάς δὲ Ἀνανίας, ὁ υἱὸς Ἀζὼρ ὁ ψευδοπροφήτης, καὶ περιελὼν τοὺς κλοιοὺς ἐξ αὐχένος τοῦ Ἱερεμίου, ἐπʼ ὀφθαλμῶν τοῦ λαοῦ συνέτριψε, λέγων· Οὕτω πρός με Κύριος εἶπε, συντρίψω τὸν ζυγὸν βασιλέως Βαβυλῶνος ἐξ αὐχένος πάντων ἐθνῶν. Τότε πρὸς τὸν ψευδοπροφήτην φησὶν Ἱερεμίας· Δόλιά σου τὰ χείλη, ὡς ἰὸν τῆς καρδίας ἐρευγομένης, τάδε τῆς ἀληθείας διασαφούσης· Κλοιοὺς ξυλίνους συνέτριψας, ἀντὶ τούτων σιδηροῦς ποιήσω, λέγει Κύριος Παντοκράτωρ, καὶ ἐπὶ τὸν τράχηλον τῶν ἐθνῶν ἐπιθήσω· σὺ δὲ τάχιον, Ἀνανία, τὴν ψυχὴν ἀποῤῥήξεις. Καὶ τὸ ἔργον τῷ λόγῳ ἐπηκολούθει· ἐν γὰρ ἑπτὰ μησὶν οὗτος τοῖς τεθνεῶσιν ἀπαίρει."
syMA.commemoration04.narration.p03 = "Τῷ δὲ δεκάτῳ ἔτει Σεδεκίου, βασιλέως Ἰούδα, Ἱερεμίας πενθῶν τὴν Ἱερουσαλήμ, ἐν εἱρκτῇ ἐναποτίθεται, ἤδη τῶν Χαλδαίων ταύτῃ προσεγγισάντων· ἀλλʼ οὐκ οἶδʼ ὅπως ἐξελθὼν ὁ Προφήτης, καὶ ἀπελθὼν πρὸς γῆν Βενιαμίν, χρείας αὐτὸν κατεπειγούσης, κατασχεθεὶς ὑπὸ τοῦ λαοῦ τῶν Χαλδαίων ὡς πρόσφυξ, εἰ καὶ ψευδὲς ἦν, ὅμως τύπτεται, καὶ ἐν εἱρκτῇ πάλιν ἀποτίθεται. Καὶ ἐφʼ ἱκανὸν ἐκεῖσε διατρίψας, ἀποστείλας Σεδεκίας κρυφίως, ἀνήγαγεν αὐτὸν ἀπὸ τῆς εἱρκτῆς, καί φησιν· Ὡς εὖ πεπονθὼς παρʼ ἐμοῦ, τὸ μέλλον ἐπὶ τῆς ἐμῆς βασιλείας εἰπέ. Καὶ ὁ Προφήτης· Οὐκ ἐγώ, βασιλεῦ, ὁ λαλῶν, ἀλλὰ τὸ Πνεῦμα τὸ λαλοῦν ἐν ἐμοί, καὶ ἃ γέγραφα, γέγραφα· καὶ ἐπὶ τούτοις πάλιν ἡ φρουρὰ τοῦτον δέχεται. Οἱ δὲ διαβολεῖς κατʼ αὐτοῦ πάλιν ὤχλουν τῷ βασιλεῖ, λέγοντες· Ἵνα τί οὗτος, καὶ ἐν τῇ εἱρκτῇ ὤν, τῶν πολεμιστῶν τὰς καρδίας ἐκλύει, μὴ κηρύσσων εἰρήνην, ἀλλὰ μᾶλλον ταράσσων; κρεῖσσον ἕνα ἀναιρεθῆναι ὑπὲρ πολλῶν. Καὶ ὁ βασιλεύς· Ἰδοὺ ἐν τῇ χειρὶ ἡμῶν οὗτος. Τότε ἔῤῥιψαν ἐν λάκκῳ Μελχίου τὸν Ἱερεμίαν ἐν τῷ βορβόρῳ τῶν τεθνεώτων. Τοῦτο γνοὺς Ἀβιμέλεχ, εἶπε τῷ βασιλεῖ· Διὰ τί ἐπονηρεύσω κατὰ τοῦ ἀνδρός, βασιλεῦ; Καὶ ὁ βασιλεὺς πρὸς αὐτόν· Οὐχ ἑκὼν ἐποίησα, ἀλλʼ ὑφορώμενος τὸν λαόν· λάβε δὲ μετὰ σοῦ τριάκοντα ἄνδρας ἰσχυροὺς καὶ ἀπελθὼν ἀνάγαγε αὐτὸν ἐκ τοῦ λάκκου. Καὶ σπουδῇ Ἀβιμέλεχ χρησάμενος, συνεργίᾳ Θεοῦ ἀσινῆ τὸν Προφήτην ἐκ τοῦ λάκκου ἀνήγαγε. Πρὸς ὃν ὁ βασιλεύς, ἐγγύτερον παραστήσας, ἔφη· Μὴ κρύψῃς ἀπʼ ἐμοῦ ὅπερ ἐπιζητῶ. Καὶ ὁ Προφήτης· Διὰ τί ἀπωθῇ τὴν ἀλήθειαν, βασιλεῦ; ψεύδους ἐγὼ διαγγελεὺς οὐκ εἰμί, εἰ καὶ πολλάκις θανάτῳ κατακρινεῖς με. Τότε ὁ βασιλεὺς ὤμοσεν αὐτῷ λέγων· Ζῇ ὁ Θεὸς τῶν Πατέρων μου, οὐκ ἀποκτενῶ σε, εἴ τι ἂν εἴπῃς μοι, οὐδὲ ἐν ταῖς χερσὶ τῶν ἀνδρῶν ἔκδοτόν σε ποιήσω. Τότε Ἱερεμίας ἔφη τῷ βασιλεῖ· Ἐὰν τὴν βουλήν μου κρατήσῃς καὶ ἐξέλθῃς πρὸς τοὺς Βαβυλωνίους, σωθήσεταί σου τὸ πνεῦμα, καὶ ἡ πόλις αὕτη οὐκ ἀπολεῖται· εἰ δὲ τούτοις προσεναντιούμενος στῇς, γνῶθι ὅτι τὰς χεῖρας αὐτῶν οὐκ ἐκφεύξῃ, ἀλλὰ καὶ ἡ πόλις αὕτη πυρὸς γενήσεται παρανάλωμα. Λῆρον δὲ τοῦ Προφήτου Σεδεκίας ἡγούμενος ῥήματα, τῶν Βαβυλωνίων τὴν ἔφοδον οὐ διέφυγε. Περιστοιχισαμένων γὰρ ἐκείνων τὴν πόλιν, καὶ ταύτης ἐπικατασχόντων τὰ σῖτα, οὐ τὸν τυχόντα λιμὸν τῇ πόλει προσήγαγον. Σεδεκίας δὲ τὸν ἔνδον ὄλεθρον ὑφορώμενος, ἀποδιδράσκει νυκτὸς μετὰ τῶν σὺν αὐτῷ, ὃν καὶ συνέλαβον διώξαντες οἱ Χαλδαῖοι· καὶ ἐπʼ ὀφθαλμῶν αὐτοῦ τοὺς υἱοὺς αὐτοῦ ἀποτέμνουσι μαχαίρᾳ, καὶ Σεδεκίου τὰς κόρας ἐξώρυξαν καὶ δεδεμένον εἰς Βαβυλῶνα κατήγαγον καὶ ὡς παίγνιον τοῦτον ἐκεῖσε εἶχον, καὶ ἦν ἐν αὐτοῖς ἕως ἐσχάτης ἡμέρας αὐτοῦ. Ὁ δέ γε Ναβουζαρδάν, τοῦ βασιλέως ὁ ἀρχιμάγειρος, τὴν Ἱερουσαλὴμ εἰσελθὼν κατενέπρησε καὶ τὸν οἶκον Κυρίου πάντα κονιορτὸν ἀπετέλεσε, κατὰ τὴν Ἱερεμίου φωνήν, πᾶσαν δὲ τὴν ἀποσκευὴν εἰς Βαβυλῶνα κατήγαγε. Μετὰ δὲ χρόνους ἑβδομήκοντα, πάλιν ἀνῆκτο εἰς Ἱερουσαλὴμ ἡ αἰχμαλωσία, καθὼς καὶ πλατύτερον ὕστερον δηλωθήσεται. Πρὸ δὲ τῆς ἁλώσεως τίνα εἰσὶ τὰ λαληθέντα ὑπὸ Κυρίου πρὸς Ἱερεμίαν καὶ ὅπως γέγονεν ἡ ἅλωσις, ῥητέον."
syMA.commemoration04.narration.p04 = "Ἐν ταῖς ἡμέραις ἐκείναις, ἐλάλησε Κύριος πρὸς Ἱερεμίαν, λέγων· Ἱερεμία, ἀναστὰς ἔξελθε ἐκ τῆς πόλεως ταύτης μετὰ Βαρούχ, ἐπειδὴ ἀπολῶ αὐτήν, διὰ τὸ πλῆθος τῶν ἁμαρτιῶν τῶν κατοικούντων ἐν αὐτῇ· αἱ γὰρ προσευχαὶ ὑμῶν, ὡς στῦλοι ἑδραῖοί εἰσιν ἐν μέσῳ αὐτῶν καὶ τῆς πόλεως· καὶ ὡσεὶ τεῖχος ἀδαμάντινον περικυκλοῦσιν αὐτήν. Νῦν οὖν ἔξελθε ἐξ αὐτῆς, πρὸ τοῦ τὴν δύναμιν τῶν Χαλδαίων κυκλῶσαι αὐτήν. Καὶ ἐλάλησεν Ἱερεμίας λέγων· Παρακαλῶ σε, Κύριε, ἐπίτρεψόν μοι τῷ δούλῳ σου λαλῆσαι ἐνώπιόν σου. Καὶ εἶπε Κύριος· Λάλει. Καὶ εἶπεν Ἱερεμίας· Κύριε, παραδίδως τὴν πόλιν ταύτην εἰς χεῖρας Χαλδαίων, ἵνα καυχήσωνται οὕτως, ὅτι ἐνίσχυσαν κατʼ αὐτῆς; Κύριέ μου, εἰ θέλημα σόν ἐστι, μᾶλλον ἐκ τῶν χειρῶν σου ἀφανισθήτω καὶ μὴ ὑπὸ τῶν Χαλδαίων. Καὶ εἶπεν ὁ Θεός· Σὺ ἀναστὰς ἔξελθε· αὐτοὶ γὰρ οὐ καυχήσονται· εἰμὴ γὰρ ἐγὼ πρῶτος ἀνοίξω, αὐτοὶ εἰσελθεῖν οὐ δύνανται. Ἄπελθε πρὸς Βαροὺχ καὶ ἀνάγγειλον αὐτῷ, καὶ ὥραν ἕκτην τῆς νυκτός, δεῦτε ἐπὶ τὰ τείχη τῆς πόλεως καὶ βλέπετε, ὅτι, ἐὰν μὴ ἐγὼ ἀνοίξω, αὐτοὶ εἰσελθεῖν οὐ δύνανται. Καὶ ταῦτα εἰπών, ἀπέστη ἀπʼ αὐτοῦ. Καὶ ἀπελθὼν Ἱερεμίας, ἀπήγγειλε τῷ Βαρούχ. Καὶ ἐλθόντες εἰς τὸν ναόν, διέῤῥηξαν τὰ ἱμάτια αὐτῶν καὶ ἐπέθηκαν χοῦν ἐπὶ τὰς κεφαλὰς αὐτῶν, καὶ ἐθρήνουν ἐπὶ πολύ. Καὶ ἐλθόντες κατὰ τὴν ἕκτην ὥραν ἐπὶ τὰ τείχη τῆς πόλεως, ἤκουσαν φωνὴν σαλπίγγων, καὶ ἦλθον οἱ ἄγγελοι ἐκ τῶν οὐρανῶν, κατέχοντες λαμπάδας ἐν ταῖς χερσὶν αὐτῶν, καὶ ἔστησαν ἐπὶ τὰ τείχη τῆς πόλεως. Καὶ ἰδόντες αὐτοὺς ἔκλαυσαν, καὶ εἶπον· Νῦν ἐγνώκαμεν, ὅτι ἀληθές ἐστι τὸ ῥῆμα, ὃ ἐλάλησεν ὁ Θεός. Καὶ παρεκάλεσαν τοὺς Ἀγγέλους, λέγοντες· Παρακαλοῦμεν ὑμᾶς μὴ ἀπολέσθαι τὴν πόλιν, ἕως ἂν λαλήσωμεν τῷ Θεῷ. Τότε ἐλάλησεν Ἱερεμίας, λέγων· Δέομαί σου, Κύριε, κέλευσόν μοι λαλῆσαι ἐνώπιόν σου. Καὶ εἶπε Κύριος· Λάλει. Καὶ εἶπεν Ἱερεμίας· Ἰδού, Κύριε, ἐγνώκαμεν, ὅτι παραδίδως τὴν πόλιν εἰς χεῖρας τῶν ἐχθρῶν αὐτῆς καὶ ἀπαίρειὁ λαός σου εἰς Βαβυλῶνα· τί ποιήσωμεν τὰ ἅγιά σου σκεύη; Καὶ εἶπεν ὁ Θεός· Παράδος αὐτὰ τῇ γῇ λέγων· Ἄκουε, ἡ γῆ, τὴν φωνὴν τοῦ κτίσαντός σε ἐπάνω τῶν ὑδάτων, τοῦ σφραγίσαντός σε ἐν ἑπτὰ καιροῖς καὶ μετὰ ταῦτα λήψῃ τὴν ὡραιότητά σου· φύλαξον τὰ σκεύη τῆς λειτουργίας, ἕως τῆς συντελείας τοῦ ἠγαπημένου λαοῦ. Καὶ ἐλάλησεν Ἱερεμίας λέγων· Παρακαλῶ σε, Κύριε, τί ποιήσω Ἀβιμέλεχ τῷ Αἰθίοπι; ὅτι πολλὰς εὐεργεσίας ἐποίησε τῷ δούλῳ σου· ὅτι αὐτός με ἀνείλκυσεν ἐκ τοῦ λάκκου τοῦ βορβόρου, οὗ ἐνέβαλόν με, καὶ οὐ θέλω αὐτὸν ἵνα ἴδῃ τὸν ἀφανισμὸν τῆς πόλεως καὶ ἀποπαγῇ, ὅτι μικρόψυχός ἐστι. Καὶ εἶπε Κύριος πρὸς Ἱερεμίαν· Ἀπόστειλον αὐτὸν πρὸς τὸν ἀμπελῶνα τοῦ Ἀγρίππα, καὶ ἐν τῇ σκιᾷ τοῦ ὄρους σκεπάσω αὐτόν, ἕως οὗ μέλλει ἐπιστρέψαι ὁ λαὸς ἐκ τῆσ αἰχμαλωσίας."
syMA.commemoration04.narration.p05 = "Τότε ἀπελθόντες εἰς τὸν ναὸν καὶ λαβόντες τὰ σκεύη τῆς λειτουργίας, παρέδωκαν αὐτὰ τῇ γῇ, καθὼς ἐλάλησεν αὐτοῖς Κύριος. Πρωίας δὲ λέγει τῷ Ἀβιμέλεχ ὁ Ἱερεμίας· Λαβὼν τὸν κόφινον, τέκνον, ἄπελθε εἰς τὸ χωρίον τοῦ Ἀγρίππα διὰ τῆς ὁδοῦ τοῦ ὄρους, καὶ ἔνεγκε σῦκα τοῖς νοσοῦσι τοῦ λαοῦ, ὅτι ἐπὶ σὲ ἠ εὐφρασία τοῦ λαοῦ αὐτῶν καὶ ἐπὶ τὴν κεφαλήν σου ἡ δόξα αὐτῶν. Καὶ εὐθέως ἐπορεύθη. Τούτου δὲ ἐκεῖσε ἀπελθόντος καὶ τοῦ ἡλίου ἀποκαλύψαντος τὴν ἡμέραν, ἰδοὺ ἡ δύναμις τῶν Χαλδαίων ἐλθοῦσα, ἐκύκλωσε τὴν πόλιν Ἱερουσαλήμ. Ἐσάλπισε δὲ ὁ μέγας Ἄγγελος, λέγων· Εἴσελθε εἰς τὴν πόλιν πᾶσα ἡ δύναμις τῶν Χαλδαίων· ἰδοὺ γὰρ ἠνεῴχθη ὑμῖν ἡ πύλη. Τότε Ἱερεμίας, λαβὼν τὰς κλεῖδας τοῦ ναοῦ, ἐξῆλθεν ἔξω τῆς πόλεως· καὶ ῥίψας αὐτὰς ἐνώπιον τοῦ ἡλίου, εἶπε· Λάβε αὐτὰς καὶ φύλαξον ἕως ἡμέρας, ἐν ᾗ ἐξετάσει σε Κύριος περὶ αὐτῶν· διότι ἡμεῖς οὐχ εὑρέθημεν ἄξιοι φυλάξαι αὐτάς. Ὁ δὲ Ἀβιμέλεχ, λαβὼν τὰ σῦκα ἐν τῷ καύματι, καταλαβὼν δένδρον, ἐκάθισεν ὑπὸ τὴν σκιὰν αὐτοῦ ἀναπαυθῆναι ὀλίγον· καὶ κλίνας τὴν κεφαλὴν αὐτοῦ ὑπὸ τὸν κόφινον, ὕπνωσεν ἐπὶ χρόνους ἑβδομήκοντα. Τοῦτο δὲ γέγονε κατὰ πρόσταξιν Θεοῦ, διὰ τὸν λόγον, ὃν εἶπε τῷ Ἱερεμίᾳ, ὅτι ἐγὼ σκεπάσω αὐτόν. Μετὰ δὲ τὸ ἐγερθῆναι αὐτόν, Ἡδέως ὕπνωσα, εἴρηκεν, ὀλίγον δέ, καὶ διὰ τοῦτό ἐστι βεβαρημένη ἡ κεφαλή μου, ὅτι οὐκ ἐκορέσθην ὕπνου. Ἀνακαλύψας δὲ τὰ σῦκα εὗρε στάζοντα γάλα, ὡς πρὸ μικροῦ συλλέξας αὐτά· καὶ εἶπεν· Ἤθελον κοιμηθῆναι ἔτι ὀλίγον· ἀλλʼ ἐπειδὴ ἐν σπουδῇ πολλῇ με ἀπέστειλεν Ἱερεμίας, ἐὰν τοῦτο ποιήσω, βραδῦναι ἔχω, καὶ ἀνιαθήσεται· μὴ γὰρ οὐκ ἔστι κόπος καὶ καύσων καθʼ ἡμέραν; ἀπέλθω μᾶλλον συντόμως, κἀκεῖ κοιμῶμαι. Καὶ λαβὼν τὰ σῦκα, ἦλθεν εἰς Ἱερουσαλήμ, καὶ οὐκ ἐγίνωσκεν οὔτε τὴν πόλιν οὔτε τὴν οἰκίαν αὑτοῦ οὔτε τινὰ τῶν συγγενῶν ἢ φίλων αὑτοῦ· καὶ εἶπεν· Εὐλογητὸς Κύριος, ἔκστασίς μοι ἐγένετο σήμερον· οὐκ ἔστιν ἡ πόλις αὕτη· πεπλάνημαι, μὴ κορεσθεὶς ὕπνου. Καὶ ἐξελθὼν ἔξω τῆς πόλεως καὶ κατανοήσας τὰ σημεῖα, λέγει· Αὕτη μου ἐστὶν ἡ πόλις, πεπλάνημαι. Καὶ εἰσελθὼν πάλιν καὶ ζητήσας, οὐδένα εὗρε τῶν φίλων ἢ συγγενῶν· καὶ εἶπεν· Εὐλογητὸς Κύριος, μεγάλη μοι ἔκστασις γέγονε. Καὶ ἐξελθὼν ἔξω, ἔμεινε λυπούμενος, μὴ εἰδὼς ὃ ποιήσει. Καὶ θεὶς τὸν κόφινον, λέγει· Ὧδε ἔχω καθῆσθαι, ἕως οὗ ὁ Κύριος ἄρῃ τὴν ἔκστασιν ἀπʼ ἐμοῦ. Καθημένου δὲ αὐτοῦ, ἰδοὺ γηραιός, ἐρχόμενος ἐξ ἀγροῦ· καὶ λέγει αὐτῷ· Σοὶ λέγω, πρεσβύτατε, ποία ἐστὶν ἡ πόλις αὕτη; Ὁ δὲ εἶπεν· Ἱερουσαλήμ, τέκνον. Καὶ λέγει Ἀβιμέλεχ· Ποῦ ἐστιν Ἱερεμίας ὁ Ἱερεὺς τοῦ Θεοῦ, καὶ Βαροὺχ ὁ Ἀναγνώστης καὶ πᾶς ὁ λαὸς τῆς πόλεως; ὅτι οὐχ εὗρον αὐτούς. Καὶ εἶπεν ὁ πρεσβύτης· Οὐκ εἶ σὺ ἐκ τῆς πόλεως ταύτης; σήμερον ἐμνήσθης τοῦ Ἱερεμίου καὶ ἐρωτᾷς περὶ αὐτοῦ μετὰ τοσούτους χρόνους! Ὁ λαός ἐστιν ἐν Βαβυλῶνι χρόνους ἑβδομήκοντα, ἐπειδὴ αἰχμάλωτοι γεγόνασιν ὑπὸ Ναβουχοδονόσορ τοῦ βασιλέως· καὶ πῶς σύ, νέος ὤν, καὶ μήπω τότε γεγεννημένος, ἐρωτᾷς ἃ οὐδέποτε ἐθεάσω; Ἀκούσας δὲ ταῦτα ὁ Ἀβιμέλεχ, λέγει· Εἰμὴ ἦς γηραιός, καὶ ὅτι οὐκ ἐξὸν ἀνθρώπῳ Θεοῦ ὑβρίσαι τὸν μείζονα αὑτοῦ, κατεγέλων ἄν σου, καὶ ἔλεγον, ὅτι μαίνῃ, λέγων, ὅτι ὁ λαὸς αἰχμάλωτος ἀπῆλθεν εἰς Βαβυλῶνα. Εἰ οἱ καταῤῥάκται τοῦ οὐρανοῦ ἠνεῴχθησαν, καὶ οἱ Ἄγγελοι τοῦ Θεοῦ ἦλθον λαβεῖν αὐτοὺς μετὰ δυνάμεως καὶ ἐξουσίας, οὔπω εἶχον ἂν ἀπελθεῖν εἰς Βαβυλῶνα· πόση γὰρ ὥρα ἐστὶν ἀφοῦ με ἀπέλυσεν ὁ Πατήρ μου Ἱερεμίας εἰς τὸ χωρίον τοῦ Ἀγρίππα διʼ ὀλίγα σῦκα, ἵνα δῶμεν τοῖς νοσοῦσι τοῦ λαοῦ; καὶ ἀπελθὼν εἰς δένδρον, ἀπὸ τοῦ καύσωνος, μικρὸν ἀφύπνωσα· καὶ νομίζων, ὅτι ἐβράδυνα, ἀποκαλύψας τὰ σῦκα, εὗρον αὐτὰ στάζοντα γάλα, καθὼς συνελέγησαν καὶ σὺ λέγεις, ὅτι ᾐχμαλωτίσθη ὁ λαὸς εἰς Βαβυλῶνα; ἵνα δὲ γνῷς καὶ αὐτὸς μὴ διαψευδόμενόν με, λάβε τὰ σῦκα καὶ ἴδε. Καὶ ἰδὼν ὁ γηραιός, εἶπεν· Ὦ τέκνον, δικαίου ἀνθρώπου υἱὸς εἶ καὶ οὐκ ἠθέλησεν ὁ Θεὸς δεῖξαί σοι τὴν ἐρήμωσιν τῆς πόλεως ταύτης, καὶ ἤνεγκεν ἐπὶ σὲ τὴν ἔκστασιν ταύτην. Ἰδοὺ ἔτη ἑβδομήκοντα ἔχει ὁ λαὸς εἰς Βαβυλῶνα, ἀφʼ ἧς ἡμέρας ᾐχμαλωτίσθη. Καὶ ἵνα μάθῃς, υἱέ μου, ὅτι ἀληθῆ εἰσιν ἅπερ σοι λέγω, ἀνάβλεψον εἰς τὸν ἀγρὸν καὶ ἴδε, ὅτι οὔπω ἐφάνη αὔξησις τῶν γεννημάτων· ἴδε καὶ τὰς συκᾶς, ὅτι καιρὸς αὐτῶν οὐκ ἔστι καὶ γνῶθι, καὶ αὐτός, καὶ πείσθητί μοι ἀληθεύοντι. Τότε Ἀβιμέλεχ, ὥσπερ ἐκ μέθης ἀνανήψας καὶ καταμαθὼν τὴν γῆν ἀκριβῶς καὶ τὰ ἐν αὐτῇ δένδρα, εἶπεν· Εὐλογητὸς ὁ Θεὸς τοῦ οὐρανοῦ καὶ τῆς γῆς, ἡ ἀνάπαυσις τῶν ψυχῶν τῶν δικαίων. Καὶ λέγει τῷ γηραιῷ· Ποῖος μὴν οὗτος; Καὶ εἶπεν αὐτῷ· Δωδέκατος. Καὶ λαβὼν ὁ γηραιὸς παρὰ τοῦ Ἀβιμέλεχ σῦκα, ἀνεχώρησεν εὐλογήσας αὐτόν."

syMA.commemoration05.text = "Μνήμη τοῦ ἁγίου καὶ εὐσεβεστάτου βασιλέως Ἰωάννου τοῦ Βατάτζη, τοῦ καὶ Ἐλεήμονος ἐπικληθέντος."
syMA.commemoration05.couplet1.title = titles_gr_GR_cog.ti.Verses
syMA.commemoration05.couplet1.verse1 = "Κάτω βασιλεὺς ὢν τὸ πρίν, στεφηφόρε,"
syMA.commemoration05.couplet1.verse2 = "Ἄνω βασιλεὺς νῦν ἐδείχθης· ὢ κλέους!"

syMA.lastline = "Ταῖς τῶν Ἁγίων σου πρεσβείαις, ὁ Θεός, ἐλέησον ἡμᾶς. Ἀμἠν."

cl.syMA.commemoration01.text = "[saint/com 1]"

cl.syMA.commemoration02.text = "[saint/com 2]"

cl.syMA.commemoration03.text = "[saint/com 3]"

cl.syMA.commemoration04.text = "[saint/com 4]"

cl.syMA.commemoration05.text = "[saint/com 5]"

cl.syMA.commemoration06.text = "[saint/com list]"

